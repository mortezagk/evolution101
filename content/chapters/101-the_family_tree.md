Title: درخت خانوادگی
Date: 2020-01-01 00:03
Category: فصل اول: الگوها
Slug: family-tree 
Author: mortezagk
Tags: evolution, biology, evolution 101, evolution101, science, bio, dna, natural selection, انتخاب طبیعی, علم, دانش, تکامل, فرگشت, تطور, فرگشت ۱۰۱, فرگشت۱۰۱, زیست, زیست‌شناسی

------
فرایند فرگشت الگویی از روابط بین گونه‌ها ایجاد می‌کند. همانطور که نَسَب‌ها[^۱] فرگشت و انشعاب می‌یابند و تغییرات به ارث می‌رسد، مسیرهای فرگشتیِ آنها واگرا می‌شود. این اتفاق ساختاری شاخه‌ای از روابط فرگشتی ایجاد می‌کند.

با مطالعهٔ ویژگی‌های وراثت‌یافتهٔ گونه‌ها و بقیهٔ شواهد تاریخی، می‌توانیم روابط فرگشتی را بازسازی کرده و آنها را روی یک «درخت خانوادگی»، به نام  فیلوژنی[^۲]، نمایش دهیم. این فیلوژنی که در ادامه می‌بینید نمایش دهندهٔ روابط بنیادینی است که تمام حیات روی زمین را به هم متصل می‌کند.

![درخت حیات]({static}/images/4-1.gif)
<center markdown="1">درخت حیات</center>

**حوزه‌های سه‌گانه**

این درخت، مثل همهٔ درخت‌های فیلوژنتیکی، یک فرضیه[^۳] دربارهٔ روابط میان جانداران است، و نشان‌دهندهٔ این ایده است که کل حیات به هم مرتبط است و می‌تواند به سه کلاد[^۴] اصلی تقسیم شود، که معمولا با عنوان «حوزه‌های سه‌گانه» به آنها اشاره می‌شود: باستانیان[^۵]، باکتری‌ها[^۶] و یوکاریوت‌ها‌[^۷]. می‌توانیم شاخه‌های مشخصی از درخت را بزرگ‌نمایی کنیم تا فیلوژنیِ نسب خاصی را بکاویم، مثل جانوران (که با خط قرمز روی تصویر قبل مشخص شده است). سپس می‌توانیم حتی بیشتر از این بزرگنمایی کنیم و بعضی از نسب‌های اصلیِ مهره‌داران را بررسی کنیم.

![جانوران]({static}/images/4-2.gif)
<center markdown="1">جانوران</center>

![مهره‌داران]({static}/images/4-3.gif)
<center markdown="1">مهره‌داران</center>

این درخت توسط رشته شواهد بسیاری پشتیبانی می‌شود، ولی احتمالاً بی‌عیب نیست. دانشمندان به طور مداوم فرضیه‌ها را مورد ارزیابیِ دوباره قرار داده و آنها را در مقابل شواهد جدید می‌سنجند. همینطور که دانشمندان اطلاعات بیشتری جمع‌آوری می‌کنند، ممکن است، با بازچینی شاخه‌های درخت، در مورد این فرضیه‌های خاص تجدید نظر کنند. برای مثال، شواهد بدست آمده در ۵۰ سال اخیر به این اشاره دارد که پرندگان دایناسور هستند، و اصلاح چندین شاخهٔ مربوط به مهره‌داران را در پی داشته است.

<br>

[^۱]: Lineage
[^۲]: Phylogeny: روابط فرگشتی بین جانداران؛ ساختار شاخه‌ای نسب‌ها که با در نظر گرفتن تاریخ فرگشتی جانداران ایجاد شده است. بسیاری از فیلوژنی‌هایی که با آن روبرو می‌شوید «درخت خانوادگیِ» گروهی از گونه‌ها هستند که ارتباط نزدیکی با هم دارند. همچنین ما می‌توانیم از یک فیلوژنی برای نمایش روابط بین همه‌ی اشکال حیات استفاده کنیم.
[^۳]: Hypothesis: یک توضیح پیشنهادی برای دسته‌ی محدودی از پدیده‌ها. یک فرضیه باید توسط شواهدی از دنیای طبیعی قابل آزمایش باشد. اگر یک توضیح امکان آزمایش توسط نتایج تجربی، مشاهده یا روشی دیگر را نداشته باشد، آنگاه یک فرضیه‌ی علمی نخواهد بود.
[^۴]: Clade: گروهی از جانداران که شامل همهٔ نوادگان یک نیای مشترک هستند. برای مثال، پرندگان، دایناسورها، کروکودیل‌ها و خویشاوندان منقرض شدهٔ آنها جزو یک کلاد هستند.
[^۵]: Archaea
[^۶]: Bacteria
[^۷]: Eukaryote